หัวข้อโครงงานพิเศษ	การศึกษาอุปกรณ์บันทึกชีวิตและแพลตฟอร์มสำหรับจัดเก็บข้อมูลเวอร์ชัน 2
Thesis Title	Towards an Affordable Life Logging Device and Open Data Platform Version 2

บทคัดย่อ
       โครงงานนี้มุ่งศึกษาการพัฒนาอุปกรณ์บันทึกชีวิตและแพลตฟอร์มสำหรับจัดเก็บข้อมูลเวอร์ชันที่ 2 ซึ่งเป็นการปรับปรุงและต่อยอดอุปกรณ์จากเวอร์ชันแรก โดยในเวอร์ชันก่อนหน้าได้พัฒนาอุปกรณ์ที่สามารถบันทึกภาพ ตรวจวัดข้อมูลสภาพแวดล้อมของผู้ใช้ และส่งขึ้นแพลตฟอร์มคลาวด์ (Cloud) เพื่อประมวลผลโดยตรง โดยข้อมูลที่ส่งขึ้นไปถูกนำไปใช้เป็นฐานข้อมูลสำหรับระบบบันทึกและสืบค้นความทรงจำของผู้ใช้ อย่างไรก็ตาม แนวทางดังกล่าวมีความเสี่ยงต่อการรั่วไหลของข้อมูลส่วนบุคคล และกระทบต่อความเป็นส่วนตัวของผู้ใช้ เนื่องจากข้อมูลทั้งหมดถูกส่งออกไปจัดเก็บและประมวลผลภายนอกอุปกรณ์
       เวอร์ชันที่ 2 นี้จึงมุ่งเน้นการพัฒนาเพื่อเพิ่มความสามารถในการควบคุมข้อมูลส่วนบุคคลของผู้ใช้ ลดความเสี่ยงในการถูกละเมิดความเป็นส่วนตัว โดยนำแนวคิดการประมวลผลที่ขอบเครือข่าย (Edge Computing) มาใช้สำหรับจัดการภาพถ่ายก่อนส่งขึ้นคลาวด์ ช่วยให้สามารถปกป้องความเป็นส่วนตัวของผู้ใช้ ในขณะที่ยังคงรักษาให้ผู้ใช้สามารถใช้ประโยชน์จากภาพถ่ายที่ถูกส่งไปจัดเก็บและประมวลผลที่แพลตฟอร์มคลาวด์ได้เช่นเดิม
       อุปกรณ์บันทึกชีวิตฯ เวอร์ชันที่ 2 ที่พัฒนาขึ้นมีความสามารถในการบันทึกภาพอย่างต่อเนื่อง และทำงานร่วมกับสมาร์ตโฟนซึ่งทำหน้าที่เป็นอุปกรณ์สำหรับการประมวลผลที่ขอบเครือข่าย (Edge Device) โดยสมาร์ตโฟนจะรับภาพถ่ายจากอุปกรณ์ แล้วดำเนินการตรวจจับใบหน้าของบุคคลในภาพ หากตรวจพบใบหน้า ระบบจะทำการเบลอใบหน้าเพื่อปกป้องความเป็นส่วนตัวของบุคคลในภาพถ่าย นอกจากนี้ยังใช้เทคนิคการจดจำใบหน้าเพื่อเปรียบเทียบกับภาพที่ผู้ใช้ลงทะเบียนไว้ในสมาร์ตโฟน และกำกับเป็นข้อมูลประกอบภาพ (annotation) เพื่อเป็นการรักษาอรรถประโยชน์ในการนำภาพถ่ายไปใช้ในระบบบันทึกและสืบค้นความทรงจำของผู้ใช้ ภาพถ่ายที่ผ่านการประมวลผลแล้วจะถูกส่งไปจัดเก็บยังแพลตฟอร์มคลาวด์ (Cloud) เพื่อใช้ประโยชน์ต่อไป
       ผู้พัฒนาโครงงานได้ดำเนินการทดลองใช้งานอุปกรณ์บันทึกชีวิตฯ เวอร์ชันที่ 2 ในสถานการณ์ต่าง ๆ ที่กำหนดขึ้น (Use Case) เพื่อประเมินความสามารถและประสิทธิภาพของระบบเบื้องต้น ผลการทดลองแสดงให้เห็นว่าอุปกรณ์บันทึกชีวิตฯ เวอร์ชันที่ 2 ทำงานได้ตามวัตถุประสงค์ที่ตั้งไว้ และยังได้พัฒนาสคริปต์อัตโนมัติเพื่ออำนวยความสะดวกในการพัฒนาต่อยอดระบบและผู้ใช้ในอนาคต
     
คำสำคัญ: อุปกรณ์บันทึกชีวิต, ความเป็นส่วนตัว, การประมวลผลที่ขอบเครือข่าย, การจดจำใบหน้า, แพลตฟอร์มคลาวด์, การกรองภาพ, การสืบค้นความทรงจำ, สคริปต์อัตโนมัติ

